# Discussie

Connectiviteit van de Vlaamse waterlopen is een belangrijk streefpunt voor de bescherming en herstelling van vispopulaties [@belletti2020]. Identificatie van prioritaire barrières en voorstellen ter verbetering zijn daarbij cruciaal. Het sluisstuwencomplex in Balgerhoeke bleek in deze studie een volledige barrière voor stroomopwaartse vismigratie. Er werden namelijk geen glasalen of gemerkte vissen geobserveerd stroomopwaarts van het sluisstuwencomplex. Om stroomopwaartse beweging van vissen te realiseren moet daarom de barrière verwijderd worden of moeten er voorzieningen voor vispassage bijgebouwd worden.

## Waarom vormen de barrières in het AKL een probleem?

**Doordat stroomafwaarts van Balgerhoeke de verbinding met de zee wordt gerealiseerd door aangepast spuibeheer [@buysse2015] zou het herstel van de connectiviteit voor het AKL een aanzienlijk effect kunnen hebben op populaties van diadrome soorten zoals paling en rivierprik [@vereecken2008].** Het AKL zou een cruciale migratieroute kunnen vormen naar het stroomgebied van de Leie, zeker wanneer het voldoende grote en continue afvoerdebieten ontvangt. De grote aantallen elvers die gevangen werden stroomafwaarts van de barrière te Balgerhoeke en de afwezigheid van elvers stroomopwaarts bevestigen de meerwaarde die een herstelde connectiviteit met zich meebrengt voor diadrome soorten die afhankelijk zijn van toegang tot zowel mariene als zoetwaterhabitats.

**Voor brakwater- en zoetwatervissen lijkt de connectiviteit voor de studieperiode (22 maart 2023 - 25 mei 2023) minder cruciaal.** Paairijpe vissen verbleven immers niet lang voor de barrière. Inderdaad, individuen van de soorten die dikwijls paaikenmerken vertoonden, i.e., baars en pos, werden namelijk zelden hervangen ter hoogte van de barrière van Balgerhoeke. Meer zelfs, de kans dat een baars of pos paaikenmerken vertoonde was significant kleiner wanneer het hervangst betrof, wat suggereert dat paairijpe individuen omkeren en stroomafwaarts van de barrière paaien. Na visuele inspectie leken bovendien de habitats net stroomafwaarts van de barrière te Balgerhoeke van goede kwaliteit met voldoende macrofyten en ondiep water waarin paaiende brasem werd geobserveerd. Daarenboven komen, ondanks de verschillende gemeenschapsstructuur, dezelfde soorten voor stroomopwaarts en stroomafwaarts van de barrière te Balgerhoeke, wat aangeeft dat de soortenrijkdom niet tot weinig zou veranderen door een verhoogde connectiviteit.

**Wat zou de meerwaarde van een verhoogde connectiviteit voor niet-diadrome soorten dan wel kunnen zijn?** Het verschil in gemeenschapsstructuur tussen Schipdonk en Balgerhoeke is voornamelijk het gevolg van een verschil in relatieve aantallen die zich manifesteert in een beduidend hogere biodiversiteit (i.e., shannon diversiteit) juist stroomafwaarts van Schipdonk. Dit zou kunnen wijzen op een meer evenredige verdeling van de verschillende types beschikbaar habitat voor het pand Balgerhoeke-Schipdonk, maar het is belangrijk om hierbij te vermelden dat slechts aan de randen van de panden werd bemonsterd waardoor deze aanname vrij speculatief is. Eerdere, meer gebiedsdekkende studies van het kanaal gaven echter ook aan hoe het pand Balgerhoeke-Schipdonk wordt gekenmerkt door een relatief hoog ecologisch potentieel met relatief hoge visbiomassa, aantallen en diversiteit in vergelijking met de panden stroomopwaarts (Schipdonk-Deinze) en stroomafwaarts (Balgerhoeke-zee) [@verbeiren2008]. Toegang tot de potentieel grotere diversiteit aan habitats stroomopwaarts van Balgerhoeke kan individuen stroomafwaarts van Balgerhoeke zeker ten goede komen aangezien verschillende soorten verschillende habitats nodige hebben voor verschillende levensfasen. Doordat in de verschillende panden dezelfde soorten voorkomen zal de soortenrijkdom wellicht niet veranderen. Een stijging in totale biomassa is waarschijnlijker doordat de plotse toegang tot paaigebieden volwassen vissen, die daarvoor niet paaiden door gebrek aan geschikte habitat, mogelijkheden bieden tot reproductie. Op die manier wordt een meer evenwichtig ecosysteem nagestreefd met verscheidenheid aan beschikbare habitats. Daarenboven kan een vispassage een belangrijke ontsnappingsroute aanbieden voor meer gevoelige soorten wanneer de omgevingscondities stroomafwaarts suboptimaal evolueren. Het Schipdonkkanaal wordt immers beschreven als een ecologisch kwetsbare waterloop [@buysse2021] doordat de frequente droogtes in de zomer leiden tot lage debieten en een verhoogde zoutintrusie [@steendam2021] die nefast kan zijn voor heel wat zoetwatersoorten. Het is wel belangrijk te noteren dat een verhoogde connectiviteit niet enkel inheemse soorten maar ook invasieve exoten, zoals de zwartbekgrondel en blauwbandgrondel, op de korte termijn ten goede komt [@kerr2021]. Op de lange termijn echter zal een knelpuntenvrij ecosysteem beter functioneren en daardoor beter gewapend zijn tegen invasieve soorten die reeds ingenomen niches willen koloniseren.

## Kunnen de barrières verwijderd worden?

De barrière te Balgerhoeke scheidt de panden Zeebrugge-Balgerhoeke en Balgerhoeke-Schipdonk. Verwijdering van de barrière zou betekenen dat het waterpeil van het pand Zeebrugge-Balgerhoeke verhoogd dient te worden of dat het waterpeil van het pand Balgerhoeke-Schipdonk verlaagd dient te worden. Een verhoging van het waterpeil te Zeebrugge-Balgerhoeke zou het waterbergend vermogen van het pand aanzienlijk verlagen en bijkomende druk op de dijken met zich meebrengen terwijl een daling van het waterpeil te Balgerhoeke-Schipdonk de huidige pleziervaart zou beperken.

Aangezien de barrière te Schipdonk een belangrijke rol speelt in de afvoer van piekdebieten van de Leie ter bescherming van de regio rond Gent [@vereecken2008] is de volledige verwijdering van deze barrière moeilijk en daarom is een vispassage-kunstwerk een meer realistische optie. De vraag hierbij is voor welke doelsoorten deze vispassage ontwikkeld dient te worden.

## Kunnen vispassages voorzien worden?

Welk type vispassage dient er dan gebouwd te worden? Zoals aangegeven is de passage van diadrome soorten, voornamelijk paling, prioriteit. Mogelijkheden daarvoor zijn een palinggoot, hevelvistrap of bekkenvistrap (Vertical-slot, de Wit of V-vormige overlaat) [@mulder2015]. Een palinggoot is een relatief kleinschalig kunstwerk dat de stroomopwaartse migratie van glasaal en elvers mogelijk maakt maar geen migratie toelaat van andere soorten. Een hevelvistrap werkt ook voor andere soorten en kan ook stroomafwaartse migratie voorzien, maar heeft typisch een hogere werkingskost dan een palinggoot. Een bekkenvistrap tenslotte kan een continue migratie voorzien met lage werkingskosten voor alle soorten in beide richtingen maar vereist hogere opstartkosten en installatieduur en vergt typisch meer ruimte [@mouton2009]. Het sluisstuwcomplex in Balgerhoeke is recent vernieuwd maar de oude sluis is nog steeds aanwezig. Deze ruimte leent zich tot het bouwen van een vispassage en er is waarschijnlijk zelfs voldoende plaats voor een bekkenvistrap. Ter hoogte van Schipdonk is het verval gemiddeld bijna vijf keer kleiner dan thv Balgerhoeke wat een aanzienlijk kleinere opstelling zou vergen om het verschil in waterpeil te overbruggen. Voor al de voorgestelde technieken is het succes van de passage echter sterk afhankelijk van de locatie, plaatsing en omgevingscondities aangezien een voldoende waarneembare en continue lokstroom thv de vispassage cruciaal is.

## Zullen correct gebouwde vispassages van het AKL een belangrijke vismigratieroute maken?

Een belangrijke overweging, voor zowel de werking van de vispassage als het gedrag van vissen, is het debietverloop. Vispassages vereisen een zeker debiet om vissen aan te trekken (i.e., lokstroom) en de eigenlijke passage (i.e., het hydraulisch functioneren) te realiseren [@elings2023]. Daarenboven hebben zowel volwassen [@verhelst2018] als jonge Europese paling [@vanwichelen2021] als verscheidene andere diadrome soorten een voldoende sterke en eenduidige waterstroom nodig om zich te oriënteren en te migreren in de panden zelf.

De huidige beperkte en discontinue stroming in het AKL (zie verder) is een belangrijke beperking voor vispassagekunstwerken en is ver verwijderd van het natuurlijke verloop dat migrerende vissen verkiezen. Afvoer in het AKL vindt vooral plaats bij hoge afvoerdebieten en is daardoor bijzonder sporadisch en zelfs afwezig in tijden van droogte. Het pand van de Gentse ringvaart dat gevoed wordt door Leie en Schelde (i.e., Groot Pand) moet voorzien in voldoende water voor het kanaal Gent-Terneuzen (KGT), de Zeeschelde en het kanaal Gent-Oostende (en de polders) om economische en ecologische redenen. Water dat wordt afgevoerd via het AKL om daar vispassage mogelijk te maken en vissen een meer natuurlijke omgeving aan te bieden, kan niet afgevoerd worden via deze waterlopen. Simulaties van gemiddelde debieten uitgevoerd door het Waterbouwkundig Labo (WL) voor de periode 1967 tot 2013 geven aan hoe de Leie en Schelde respectievelijk 36.8 m³/s en 43.6 m³/s aanvoeren naar het Groot Pand [@peeters2013]. 30.2 m³/s van de Leie wordt afgevoerd via het pand Deinze-Schipdonk van het AKL waarvan 9.7 m³/s wordt afgevoerd via het Kanaal Gent-Oostende en 3.4 m³/s wordt afgevoerd via het pand Schipdonk-Balgerhoeke van het AKL. De resterende hoeveelheid van het Leiewater en de volledige afvoer van de Bovenschelde wordt afgevoerd via het KGT (31.8 m³/s) en de Zeeschelde (50.7 m³/s). Het is echter belangrijk om te noteren dat het vooral de (recente) droge zomers zijn die moeilijkheden veroorzaken door watertekorten en geassocieerde zoutintrusie [@kul2021]. Het KGT, de Zeeschelde en de polders (gerelateerd aan de afvoer van het kanaal Gent-Oostende) lijden nu al onder de droge zomers die onder klimaatverandering enkel verder zullen intensiveren en een verdere opsplitsing van de afvoer, in het voordeel van het pand Schipdonk-Balgerhoeke van het AKL, bijzonder controversieel maakt. Het KGT (minimumdebiet 13 m³/s gemiddeld over 2 maanden [@pereira2012]) is immers een belangrijke economische ader waarvoor Vlaanderen en Nederland een akkoord hebben afgesloten mbt de voorziening van voldoende afvoer. De Zeeschelde is dan weer een vitaal ecosysteem dat bovendien recent tot nationaal park is uitgeroepen. De polders tenslotte omvatten belangrijke natuur- en landbouwgebieden.

### Debietverloop in functie van succes vispassage

Het debietverloop zal het eigenlijke passagesucces van vispassages deels bepalen doordat het sturend is voor de magnitude van de lokstroom en hydraulisch functioneren van de passage [@williams2012]. Gegeven de eerder vermelde moeilijkheden mbt het voorzien van een continue afvoer voor het AKL is de gevoeligheid van de vispassage voor lage debieten een cruciale parameter om mee te nemen in de selectie en installatie. Een bekkenvistrap lijkt de meest geschikte keuze wanneer voldoende water Schipdonk binnengelaten kan worden en zowel stroomopwaartse als stroomafwaartse migratie van meerdere vissoorten de doelstelling is. De hydraulische omstandigheden tijdens de studieperiode (gemiddeld debiet van 0.28 m³/s en slechts 6% van de tijd meer dan 1 m³/s) bleken echter onvoldoende om een optimale werking van een bekkenvistrap te garanderen. Aangezien de meeste migratie van elvers en volwassen paling respectievelijk in het voorjaar en najaar gebeurt en er dan typisch minder uitgesproken watertekorten zijn, kan er overwogen worden om ten minste in die periode meer water af te voeren via het AKL zodat de vispassage kan functioneren zonder dat een pompinstallatie moet geïnstalleerd worden [@coenen2013]. In het geval een verhoogde afvoer toch niet mogelijk is in het pand, bieden vispassages met een pompinstallatie of palinggoten een oplossing voor de stroomopwaartse migratie van elvers. Een specifieke voorstudie waarbij doelstellingen, locatie, plaatsing, omgevingscondities en waterbeheer worden afgewogen, wordt aangeraden voor het onderbouwd selecteren en plaatsen van een geschikte vispassage.

### Debietverloop in functie van visgedrag thv de panden

Ongeacht een eventuele wijziging in het debietverloop ter ondersteuning van een potentiële vispassage, is het zinvol om het effect van het huidige debietverloop op vismigratie in de panden zelf te beschrijven. In het pand Zeebrugge-Balgerhoeke heerst een zeer sterke discontinue afvoer met plotse pieken die reiken tot 20 m³. Dit is te wijten aan het spuibeheer thv Zeebrugge (start pand Zeebrugge-Balgerhoeke) en een verder nagenoeg afwezige stroming (gemiddelde van -0.006 m³). Ondanks de ongeveer evenveel stroomafwaartse als stroomopwaartse debietwaarden, blijkt jonge paling toch in staat om stroomopwaarts te migreren tot de barrière van Balgerhoeke [@griffioen2024]. Aangepast spuibeheer t.h.v. Zeebrugge werd in 2023 toegepast van 18 maart tot 3 mei, maar was meest frequent van eind april tot begin mei. Dit zou de piek in elveraantallen in midden mei thv Balgerhoeke kunnen verklaren. De migratiesnelheid van elvers in kanalen is echter niet bekend en er is geen zicht op de parameters die invloed hebben op het aantal jonge paling dat zich ophoopt voor en beweegt voorbij de schuiven die deels geopend worden bij opkomend tij. Bepalen hoeveel individuen de barrière bereiken tov wat er vertrekt uit Zeebrugge (voornamelijk als gevolg van het aangepast spuibeheer [@buysse2015]), wat meer context zou kunnen geven bij de geobserveerde aantallen, is dus bijzonder speculatief. Desondanks, lijkt het aangepast spuibeheer en het debietverloop in het pand Zeebrugge-Balgerhoeke voldoende voor het aanleveren van elvers thv de barrière te Balgerhoeke.

In het pand Balgerhoeke-Schipdonk reikt de afvoer zelden hoger dan 1 m³. De periodieke hoge afvoerpieken van het pand Zeebrugge-Balgerhoeke, die als gevolg van het spuien te Zeebrugge jonge paling kan aanzetten om stroomopwaarts te migreren door het deels nabootsen van de getijdenwerking, ontbreken hier. Netto is er wel een hogere en meer continue stroomafwaartse stroming dan in het pand Zeebrugge-Balgerhoeke wanneer de afvoerpieken worden genegeerd. Het is niet gekend of elvers de periodieke pieken in afvoer effectief gebruiken als richtingaanwijzer en, indien dit wel het geval is, hoe belangrijk het verdere debietverloop los van de pieken is. In de Maas blijkt temperatuur een meer belangrijke factor dan debiet wanneer het stroomopwaartse beweging van gele paling betreft [@matondo2016]. Desalniettemin zal het bijzonder artificiële debietverloop van beide panden, de stroomopwaartse beweging van elvers niet ten goede komen. Welk artificieel debietverloop dan de voorkeur geniet en hoe deze te verbeteren vereist meer onderzoek. Los daarvan zouden mits installatie van een vispassage te Balgerhoeke, elvers de beschikbare habitats van het pand Balgerhoeke-Schipdonk wel kunnen gebruiken om te foerageren [@vanwichelen2022]. De meerwaarde van een vispassage thv Schipdonk die stroomopwaartse migratie toelaat van elvers is nog onduidelijk en zou eigenlijk pas met voldoende onderbouwing direct ingeschat kunnen worden eens elvers de barrière te Balgerhoeke kunnen overkomen en/of er meer inzicht wordt bekomen in hoe de omgevingscondities van kanaalpanden de opwaartse migratie beïnvloeden. Het is echter waarschijnlijk dat toegang tot de Leie en Schelde vanuit het AKL de palingpopulaties ten goede zouden komen.
